Deorum Graecorum qualis cognoscatur ex Callimachi hymnis
vis ac natura quaerere, id vanum esset et inutile opus, si eadem
licentia in tradita mythologia mutanda augenda usi essent Alexan·
drini antiquiores quae postea iloruit apud poetas Romanos. Ingenium
enim poetarum tunc fortasse illustraret investigatio nostra, at
minime religionem eorum. Sed alia est ratio in Callimacho. Non
enim proprio usus ingenio nova fingit sed memorat antiqua: quae
veterum testimonio firmata sunt ea tradit, inaudita non profert.

Data opera in singula numina inquirere et multis describere unius
cuiusque dei personam qualem Callimachus dederit, eam ipsam
ob causam, quod semper antiqua sectatur poeta, libenter omittimus;
raptim indicare satis erit quidnam de summis deis diserte per
hymnos praesertim praedicaverit. Quo breviter indicato facilius
inquiremus, quonam consilio ductus huno deum praecipue laudaverit,
illum neglexerit, alias fabulas coluerit, reiecerit alias, hoc promp-
serit, illud reticuerit.

Iovis Apollinis Dianae numina prae ceteris laudibus effert
Callimachus, singulis hymnis eos celebrans, in quibus tamen
mythologiam magis quam theologiam colit. Brevissime baec de
Iove primo hymno exponuntur: natum Iovem in Arcadia, mox
inde in Cretam nympharum opera transductum, nutritum lacte
caprae Amaltheae, post cum celeriter ad puberem pervenisset

aetatem, divisisse mundi regnum cum fratribus, ei autem iure
obvenisse caelum imperiumque regale. Quapropter ex eo pendere
cetera, eum regibus praesidere, gubernare omnia.

 

